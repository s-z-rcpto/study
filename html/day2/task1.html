<!DOCTYPE html>
<html lang="uk">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Завдання 1</title>
  </head>
  <body>
    <hr />

    <p>
      Перед вами четверте із серії інтерв'ю з сучасними українськими поетами.
      «Розмови з ними вели студенти курсу вивчення української мови за допомогою
      літературної творчості, який я викладав зимового семестру в Альбертському
      університеті. Протягом цього часу ми не лише читали сучасну українську
      поезію та прозу і вчилися писати вірші й оповідання українською мовою, але
      й дистанційно спілкувалися з поетами та поеткам з України», – Олександр
      Авербух.
    </p>

    <hr />

    <p>
      <b>
        > Дорога Катерино, доброго дня! Мене звати Роксоляна Іщенко, мені 20
        років, і я студентка Альбертського університету в Едмонтоні, в Канаді.
        Цього семестру я слухала курс із креативного письма. Мені було би дуже
        цікаво поспілкуватися з українською поеткою та дізнатися про те, що
        відбувається в ці важкі часи з українськими митцями, та як війна впливає
        на творчість. Буду вдячна, якщо ви відповісте на мої запитання.
      </b>
    </p>

    <p>
      Як та коли ви почали писати? Чи це був один жанр (поезія), чи були й
      спроби писати прозу? Із чого все почалося?
    </p>

    <p>
      <i>Катерина Міхаліцина (КМ):</i> Перший вірш я написала, здається, у 3-му
      класі. Треба було вивчити текст про улюблену тварину, а я родом з
      маленького містечка, книжок, тим паче україномовних, у той час під рукою
      було мало. Про коника вірша не знайшла, тож довелося вигадувати. Відтоді й
      пишу з більшими чи меншими перервами. Ясно, що все дитяче й підліткове
      зараз до уваги не береться, але все одно це мій стартовий майданчик. Перші
      публікації віршів були на початку 2000-х. Перша фахово опублікована книжка
      – переклад «Сказання про дітей Гуріна» Дж. Р. Р. Толкіна (в-во
      «Астролябія», 2008). Відтоді й веду відлік свого потрапляння у видавничу
      роботу. Але писала я скільки себе пам’ятаю. І прозу теж. І дитячі
      забавлянки різні. Просто не все воно виходить на публіку. Та й не всьому
      треба.
    </p>

    <p>
      <b>
        > Як письмо впливає на ваше повсякдення? Як би виглядало ваше життя,
        якби ви не були поеткою?
      </b>
    </p>

    <p>
      <i>КМ:</i> У мене із собою-поеткою якраз найскладніші стосунки. У тому
      розумінні, що якщо про себе перекладачку, редакторку, навіть дитячу
      письменницю я можу говорити з позиції професійності, то поетка – це просто
      я. Точніше, та, що пише вірші, – це, мабуть, найбільше я,
      найконцентрованіше. І найінтимніше. Тобто про жодну фаховість тут не
      йдеться. Пишу, коли не можу не писати. Як от зараз, коли тексти самі
      навалюються, щойно припиняю рухатися й діяти. І з ними складно, вони
      вибивають мені ґрунт з-під ніг – це якщо говорити про вплив на
      повсякдення. Але водночас вірші – це мій спосіб взаємодії зі світом,
      переживання емоцій, їх проживання і відпускання. Вочевидь, це і мій спосіб
      пропустити крізь себе й цю війну з росією. Тож я просто не знаю, що буде,
      якщо раптом ця функція роботи зі словом у мені вимкнеться, бо на ній
      зав’язано моє все. І професійне, і людське. Бо комунікація, спілкування –
      це, зрештою, теж про слова та їхню цінність.
    </p>

    <p>
      <b>
        > Коли я читала ваші вірші, мене здивувало те, що ви багато пишете про
        птахів. Чому?
      </b>
    </p>

    <p>
      <i>КМ:</i> Смішна відповідь: привіт, моя перша біологічна освіто! І ще
      підліткове бажання складати пташині довідники певної місцевості. Якогось
      літа я цілий зошит змалювала птахами-мешканками того куточка рідного
      Млинова, де я жила. До малюнків додавалася біологічна характеристика,
      чесно поцуплена з якоїсь книжки, і опис звичок, які вже я спостерігала на
      власні очі. А якщо серйозніше, то птахи для мене – це загалом про
      спостережливість і якесь втихомирення, завмирання заради пізнання. Про
      довіру й крихкість. Хоч до вашого запитання я про це не дуже й
      задумувалася.
    </p>

    <p>
      <b>
        > Деякі ваші вірші описують доволі делікатні, приватні теми, наприклад,
        знущання, ненависть (зокрема до себе) або сексуальне насильство. У вірші
        «пастка» мене вразив такий рядок: «Тебе із власної шкіри ніщо не виведе»
        та «ти для себе – найгірша пастка». Що вас спонукнуло на цей вірш? Чи
        важко писати про щось дуже приватне?
      </b>
    </p>

    <p>
      <i>КМ:</i> Я не дуже вибираю, про що писати: те, що найдужче болить,
      навіть якщо я спершу й не усвідомлюю цього болю, те й проривається у
      слова. Вірш, про який ви згадуєте, із циклу «Безголосі», і він якраз про
      насильство, яке не лише довкола, а й усередині нас, ми всі за певних умов
      на нього здатні, а інколи не фіксуємо свої дії чи слова як насильство. І
      це моторошно, бо поки не назвеш – не усвідомиш. А між усвідомленням та
      визнанням ще один нелегкий шмат шляху. Однак лише після цього можлива
      спроба зміни, так принаймні мені здається. Ще там перевідчувається
      віктимблеймінг і те, як глибоко він закорінений суспільством, у жінках
      зокрема. І в мені теж. Виходить, пишучи вірші (інтуїтивно) чи колонки
      (свідомо) на цю тему, я вчуся позбуватися від «самавинна», яке в певних
      ситуаціях вмикається за замовчування. Чи важко писати щось таке? Важко
      виносити, переосмислити це все в собі, знайти слова. Важко буває й
      відпустити такі тексти в публічний простір, бо завжди маю острах зайве
      ранити когось, ретравматизувати, а я цього не хочу. Проте сама потребую
      написати й відпустити, віддистанціюватися від написаного, щоб могти
      рухатися далі.
    </p>

    <p>
      <b>
        > Ви багато пишете про вашого сина. Мені дуже цікаво, як материнство
        вплинуло/впливає на творчість?
      </b>
    </p>

    <p>
      <i>КМ:</i> Про наймолодшого я пишу зараз найчастіше, бо його поява – це
      наше з чоловіком остаточне закріплення у свідомому батьківстві, у
      прийнятті себе як батьків. І ні, від цього не легше, адже роботи над собою
      лише побільшало. А загалом дітей у нас троє. Це дуже сильні й дуже різні
      особистості, з якими буває дуже й дуже непросто. Діти доформовують нас,
      дорослих, які поруч, дають безкінечний поштовх до росту, забирають час і
      енергію, але так само наповнюють нею як ніхто інший. Власне, так я й стала
      дитячою письменницею — з ними і завдяки їм. Щоб знаходити відповіді, щоб
      бачити ті відтінки й нюанси, про які я-не-мама, можливо, давно вже забула
      б. Поєднувати дітей і писання складно – і діти, і писання потребують
      пильної, зосередженої й часто невидимої праці, у якій можна потонути й
      перестати бачити себе. Але я вчуся це все якось балансувати, бо в моєму
      житті одне без іншого слабоуявне. Хоча, хтозна, можливо, коли діти
      зовсім-зовсім виростуть і в нас у країні не буде війни, я сяду й напишу
      роман, бо матиму для цього достатньо простору в голові)
    </p>

    <p>
      <b>
        > Яким своїм віршем, оповіданням чи перекладом ви найбільше пишаєтеся?
        Або який із ваших творів найзначніший для вас?
      </b>
    </p>

    <p>
      <i>КМ:</i> Найперше, що спадає на думку, це переклад книжки австралійських
      авторок Юмі Стайнз та докторки Мелісси Кан «Поговоримо про згоду», що
      вийшла друком у видавництві «Крокус» наприкінці минулого року. Культура
      згоди — це широке поняття, яке стосується багатьох аспектів життя, а не
      лише згоди на секс. Книжка підліткова, написана легко, весело, з турботою,
      і вміщає безліч важливих аспектів, які, навіть у значно консервативнішого
      в цих питання українського читача, не викликатимуть спротиву, але точно
      спонукають задуматися. При чому — не залежно від віку. До того ж над
      перекладом разом зі мною працювала група фахівців, якими я захоплююся:
      Володимир Бєглов, Марта Чумало, Лариса Денисенко, Марія Дзеса-Думанська. У
      цій книжці я, якщо можна так висловитися, найбільше впевнена. Вона мала би
      добре попрацювати на наше суспільство. І, сподіваюся, ще попрацює, коли в
      нас з’явиться для цього ресурс після перемоги й відбудови.
    </p>

    <p>
      <b>
        > Чи є у вас якісь уже надруковані вірші або збірки, які ви б хотіли
        переробити, переписати або взагалі знищити? Чому?
      </b>
    </p>

    <p>
      <i>КМ:</i> Здається, серед того, що вийшло друком, такого нема. З тієї
      причини, що я доволі самокритична й багато написаного/намальованого знищую
      самотужки, залишаючи тільки те, що вважаю за потрібне. Але й те не конче
      оприлюднюю десь поза межами фейсбуку.
    </p>

    <p>
      <b>
        > Як ваш досвід та досвід інших людей під час війни вплинув на вашу
        творчість? Ви пишете менше чи більше, ніж до війни? Чи теми віршів
        змінилися?
      </b>
    </p>

    <p>
      <i>КМ:</i> На це запитання я не знаю, як відповідати, насамперед тому, що
      ми ще в процесі війни, зміни, зламу. Зсередини цього просто не видно. Усе
      фрагментарне й дуже болюче. Жива рана... До початку повномасштабного
      вторгнення я тривалий час не писала «дорослих» віршів. Натомість зараз
      пишуться лише вони. За два місяці я намалювала лише три акварелі, при тому
      що останні п’ять років малювала дуже інтенсивно. Збиралася навіть
      спробувати й проілюструвати власну дитячу книжку. Але тепер це все в
      глибокій паузі. Моя внутрішня дитина скрутилася калачиком у бомбосховищі й
      тулить до себе під ковдрою стареньку п’ятиколірну кицьку. Їй не до
      писання, вона ледве може читати й потребує безпеки. А безпеки нема, ніде
      нема, навіть якщо я в порівняно менш загроженому Львові, доки летять в наш
      бік російські ракети й усяка інша нечисть. Зате є Маріуполь, Херсон,
      Запоріжжя, Харків, Нью-Йорк, який на Донеччині, Буча й Ірпінь, Лозова. І
      за цими стовпами болю іще багато менш помітних, але не менше поранених
      міст і сіл. Є земля і вода, про які страшно думати — чи стравлять вони всю
      ту іржу, бруд, відпрацьоване паливо, перепалені танки й осколки снарядів,
      які аж ніяк не метафорично їх зараз загиджують? Чим тут допомогти? І оця
      безпорадність (інколи стерпна, частіше ж така важка, що аж відчутна на
      дотик — оці часто помітні опущені плечі), точніше спроба від неї
      позбутися, змушує до руху: не відмовлятися від екозвичок, допомагати тим,
      кому можеш, словами, продуктами, коштами, бути біля своїх, коли вдається.
    </p>

    <p>
      <i>
        Розмовляла: Роксоляна Іщенко<br />
        Фото: Ксенія Чикунова © 2021
      </i>
    </p>
  </body>
</html>
